---
outline: deep
---

# Mechanismus vykreslování {#rendering-mechanism}

Jak Vue převádí šablonu na skutečné DOM elementy? Jak Vue tyto uzly efektivně aktualizuje? Na tyto otázky se zde pokusíme odpovědět tím, že se ponoříme do vnitřního vykreslovacího mechanismu Vue.

## Virtuální DOM {#virtual-dom}

O termínu „virtuální DOM“ jste již pravděpodobně slyšeli. Na něm je vykreslovací systém Vue založený.

Virtuální DOM (VDOM) je programovací koncept, kde je ideální neboli „virtuální“ reprezentace UI uchovávána v paměti a synchronizována s „reálným“ DOM. Tento koncept byl vyvinutý v rámci [Reactu](https://reactjs.org/) a byl s různými implementacemi převzat mnoha dalšími frameworky, včetně Vue.

Virtuální DOM je spíše vzor než konkrétní technologie, takže neexistuje jedna kanonická implementace. Můžeme si to ilustrovat na jednoduchém příkladu:

```js
const vnode = {
  type: 'div',
  props: {
    id: 'hello'
  },
  children: [
    /* další elementy (VNodes) */
  ]
}
```

Zde je `vnode` obyčejný JavaScriptový objekt (tzv. „virtuální uzel“), který reprezentuje element `<div>`. Obsahuje veškeré informace, které potřebujeme k vytvoření skutečného elementu. Obsahuje také další potomky VNodes, což z něj činí root virtuálního DOM stromu.

Vykreslovací modul může procházet virtuálním DOM stromem a vytvářet z něj skutečný DOM strom. Tento proces se nazývá **mount** („připojení“).

Pokud máme dvě kopie virtuálních DOM stromů, vykreslovací modul je také může procházet a porovnávat, zjišťovat rozdíly a aplikovat tyto změny na skutečný DOM. Tento proces se nazývá **patch** („aktualizace“), také známý jako „diffing“ nebo „reconciliation“.

Hlavní výhodou virtuálního DOM je, že umožňuje vývojáři programově zakládat, prohlížet a skládat požadované struktury UI deklarativním způsobem, zatímco přímá manipulace s&nbsp;DOM je ponechána na vykreslovacím modulu.

## Vykreslovací pipeline {#render-pipeline}

V globálním pohledu se při připojování Vue komponenty děje následující:

1. **Kompilace**: Vue šablony jsou kompilovány do **funkcí pro vykreslení**: funkcí, které vrací virtuální DOM stromy. Tento krok lze provést buď předem v rámci build fáze, nebo _on-the-fly_ pomocí runtime kompilátoru.

2. **Mount**: Během spouštění vykreslovacího modulu jsou volány funkce pro vykreslení, prochází se vrácený virtuální DOM strom a na jeho základě jsou vytvořeny skutečné DOM elementy. Tento krok se provádí jako [reaktivní efekt](./reactivity-in-depth), takže sleduje všechny použité reaktivní závislosti.

3. **Patch**: Pokud se během vykreslování změní nějaká závislost, efekt se spustí znovu. Tentokrát je vytvořen nový aktualizovaný virtuální DOM strom. Vykreslovací modul prochází nový strom, porovnává ho s tím starým a aplikuje potřebné aktualizace na skutečný DOM.

![Vykreslovací pipeline](./images/render-pipeline.png)

<!-- https://www.figma.com/file/elViLsnxGJ9lsQVsuhwqxM/Rendering-Mechanism -->

## Šablony vs. Funkce pro vykreslení{#templates-vs-render-functions}

Vue šablony jsou kompilovány do funkcí pro vykreslování virtuálního DOM. Vue také poskytuje API, která nám umožňují přeskočit krok kompilace šablony a přímo vytvářet funkce pro vykreslení. Tyto funkce jsou flexibilnější než šablony při práci s více dynamickou logikou, protože můžete pracovat s VNodes s využitím plné síly JavaScriptu.

Proč tedy Vue primárně doporučuje šablony? Existuje několik důvodů:

1. Šablony jsou blíže skutečnému HTML. To usnadňuje znovupoužití existujících HTML fragmentů, aplikaci osvědčených postupů pro přístupnost, stylování pomocí CSS a je to lepší pro porozumění a úpravy ze strany designérů.

2. Šablony jsou snáze staticky analyzovatelné díky své deterministické syntaxi. To umožňuje kompilátoru Vue šablon provádět v době kompilace mnoho optimalizací, aby se zlepšil výkon virtuálního DOM (o čemž se budeme bavit níže).

V praxi jsou šablony dostatečné pro většinu použití v aplikacích. Funkce pro vykreslení se obvykle používají pouze ve znovupoužitelných komponentách, které potřebují pracovat s více dynamickou vykreslovací logikou. Použití těchto funkcí je podrobněji popsáno v průvodci [Funkce pro vykreslení & JSX](./render-function).

## Překladačem informovaný virtuální DOM {#compiler-informed-virtual-dom}

Implementace virtuálního DOM v Reactu a většině dalších implementací virtuálního DOM jsou čistě runtime: srovnávací algoritmus nemůže předpokládat nic o přicházejícím virtuálním DOM stromu, takže musí strom plně procházet a porovnávat vlastnosti každého VNode, aby zajistil správnost. Navíc, i když se část stromu nikdy nemění, jsou pro ni při každém překreslení vždy vytvářeny nové VNodes, což vede k zbytečnému zatížení paměti. To je jedna z nejvíce kritizovaných stránek virtuálního DOM: poněkud hrubý proces srovnávání obětuje efektivitu ve prospěch deklarativnosti a správnosti.

Ale nemusí to tak být. Ve Vue ovládá framework jak překladač, tak běhové prostředí. To&nbsp;nám umožňuje implementovat mnoho optimalizací prováděných při kompilaci, které může využít pouze pevně svázaný renderer. Překladač může staticky analyzovat šablonu a v generovaném kódu ponechávat nápovědy, aby běhové prostředí mohlo využívat zkratky, kdykoli je to možné. Zároveň stále zachováváme možnost, aby uživatel přešel na úroveň funkce pro vykreslení a získal tak v okrajových případech přímější kontrolu. Tento hybridní přístup nazýváme **Překladačem informovaný virtuální DOM** (Compiler-Informed Virtual DOM).

Níže budeme mluvit o několika hlavních optimalizacích provedených kompilátorem Vue šablon pro zlepšení runtime výkonu virtuálního DOM.

### Statický caching {#cache-static}

Velmi často se v šabloně budou nacházet části, které neobsahují žádné dynamické vazby:

```vue-html{2-3}
<div>
  <div>foo</div> <!-- cached -->
  <div>bar</div> <!-- cached -->
  <div>{{ dynamic }}</div>
</div>
```

[Prozkoumat v Template Exploreru](https://template-explorer.vuejs.org/#eyJzcmMiOiI8ZGl2PlxuICA8ZGl2PmZvbzwvZGl2PiA8IS0tIGNhY2hlZCAtLT5cbiAgPGRpdj5iYXI8L2Rpdj4gPCEtLSBjYWNoZWQgLS0+XG4gIDxkaXY+e3sgZHluYW1pYyB9fTwvZGl2PlxuPC9kaXY+XG4iLCJvcHRpb25zIjp7ImhvaXN0U3RhdGljIjp0cnVlfX0=)

Div elementy `foo` a `bar` jsou statické – znovu vytvářet VNodes a porovnávat je při každém překreslení je zbytečné. Vue kompilátor je vytvoří během úvodního vykreslení, umístí je do cache a při každém překreslení použije stejné VNodes znovu. Renderer také dokáže úplně přeskočit jejich porovnávání, když si všimne, že starý a nový VNode je ten samý.

Kromě toho, když je dostatek po sobě jdoucích statických elementů, budou sloučeny do jednoho „statického VNode“, který obsahuje prostý HTML řetězec pro všechny tyto elementy ([příklad](https://template-explorer.vuejs.org/#eyJzcmMiOiI8ZGl2PlxuICA8ZGl2IGNsYXNzPVwiZm9vXCI+Zm9vPC9kaXY+XG4gIDxkaXYgY2xhc3M9XCJmb29cIj5mb288L2Rpdj5cbiAgPGRpdiBjbGFzcz1cImZvb1wiPmZvbzwvZGl2PlxuICA8ZGl2IGNsYXNzPVwiZm9vXCI+Zm9vPC9kaXY+XG4gIDxkaXYgY2xhc3M9XCJmb29cIj5mb288L2Rpdj5cbiAgPGRpdj57eyBkeW5hbWljIH19PC9kaXY+XG48L2Rpdj4iLCJzc3IiOmZhbHNlLCJvcHRpb25zIjp7ImhvaXN0U3RhdGljIjp0cnVlfX0=)). Tyto statické vnodes jsou připojeny přímo atributem `innerHTML`.

### Patch Flags {#patch-flags}

Pro jediný element s dynamickými vazbami můžeme také v době kompilace odvodit mnoho informací:

```vue-html
<!-- pouze vazba na třídu -->
<div :class="{ active }"></div>

<!-- pouze vazby na `id` a `value` -->
<input :id="id" :value="value">

<!-- potomci jsou pouze text -->
<div>{{ dynamic }}</div>
```

[Prozkoumat v Template Exploreru](https://template-explorer.vuejs.org/#eyJzcmMiOiI8ZGl2IDpjbGFzcz1cInsgYWN0aXZlIH1cIj48L2Rpdj5cblxuPGlucHV0IDppZD1cImlkXCIgOnZhbHVlPVwidmFsdWVcIj5cblxuPGRpdj57eyBkeW5hbWljIH19PC9kaXY+)

Při generování kódu funkce pro vykreslení těchto prvků Vue zakóduje typ aktualizace, kterou každý z nich potřebuje, přímo ve volání vytváření VNode:

```js{3}
createElementVNode("div", {
  class: _normalizeClass({ active: _ctx.active })
}, null, 2 /* CLASS */)
```

Poslední parametr, `2`, je [patch flag](https://github.com/vuejs/core/blob/main/packages/shared/src/patchFlags.ts). Prvek může mít více patch flags, které se sloučí do jednoho čísla. Runtime renderer pak může pomocí [bitových operací](https://en.wikipedia.org/wiki/Bitwise_operation) flagy kontrolovat a&nbsp;určit, zda je třeba provést určitou akci:

```js
if (vnode.patchFlag & PatchFlags.CLASS /* 2 */) {
  // aktualizovat třídu prvku
}
```

Bitové kontroly jsou extrémně rychlé. Díky patch flags je Vue schopno při aktualizaci elementů s dynamickými vazbami provést nejmenší možné množství práce.

Vue také zakóduje typ potomků, které VNode obsahuje. Například šablona s více root elementy je reprezentována jako fragment. Většinou víme jistě, že se pořadí těchto  root elementů nikdy nezmění, takže tato informace může být také předána do runtime jako patch flag:

```js{4}
export function render() {
  return (_openBlock(), _createElementBlock(_Fragment, null, [
    /* potomci */
  ], 64 /* STABLE_FRAGMENT */))
}
```

Runtime renderer tak může kontrolu pořadí potomků u root fragmentu úplně vynechat.

### Zploštění stromu {#tree-flattening}

Při podrobnějším pohledu na vygenerovaný kód z předchozího příkladu si všimnete, že root virtuálního DOM stromu je vytvořen pomocí speciálního volání `createElementBlock()`:

```js{2}
export function render() {
  return (_openBlock(), _createElementBlock(_Fragment, null, [
    /* children */
  ], 64 /* STABLE_FRAGMENT */))
}
```

Konceptuálně je „blok“ částí šablony, která má stabilní vnitřní strukturu. V tomto případě má celá šablona jediný blok, protože neobsahuje žádné strukturální direktivy jako `v-if` a `v-for`.

Každý blok sleduje všechny elementy potomků (nejen přímé potomky), kteří mají příznaky opravy. Například:

```vue-html{3,5}
<div> <!-- root blok -->
  <div>...</div>         <!-- není sledován -->
  <div :id="id"></div>   <!-- je sledován -->
  <div>                  <!-- není sledován -->
    <div>{{ bar }}</div> <!-- je sledován -->
  </div>
</div>
```

Výsledkem je redukované pole, které obsahuje pouze dynamické potomky:

```plaintext
div (root blok)
- div s vazbou :id
- div s vazbou {{ bar }}
```

Když je třeba tuto komponentu znovu vykreslit, stačí projít zploštělým stromem místo celého stromu. Toto se nazývá **Zploštění stromu** (tree flattening) a výrazně snižuje počet elementů, které je třeba projít při srovnávání virtuálního DOM. Jakékoli statické části šablony jsou reálně přeskočeny.

Direktivy `v-if` a `v-for` vytvoří nové blokové elementy:

```vue-html
<div> <!-- root blok -->
  <div>
    <div v-if> <!-- blok pro v-if -->
      ...
    </div>
  </div>
</div>
```

Blok potomka je sledován v poli dynamických potomků rodičovského bloku. To zachovává stabilní strukturu pro blok rodiče.

### Vliv na hydrataci při SSR {#impact-on-ssr-hydration}

Jak příznaky opravy, tak zploštění stromu také výrazně zlepšují výkon [Vue hydratace při SSR](/guide/scaling-up/ssr#client-hydration):

- Hydratace jediného prvku může využít rychlé cesty na základě patch flag odpovídajícího VNode.

- Při hydrataci je potřeba procházet pouze blokové elementy a jejich dynamické potomky, čímž se efektivně dosahuje částečné hydratace na úrovni šablony.
